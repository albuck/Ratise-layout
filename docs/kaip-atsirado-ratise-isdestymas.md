
# KAIP IR KODĖL ATSIRADO RATISĖS IŠDĖSTYMAS

Tikriausiai akivaizdu, kad kiek profesionalesnis kompiuterio naudojimas reikalauja gerų teksto rinkimo klaviatūra įgūdžių… Taigi, pradėjęs mokytis rinkti tekstus visais pirštais (lietuvišku _ĄŽERTY Standartiniu_ išdėstymu, jis ne ką geresnis už _QWERTY Baltic-Numeric_ — abiejų išdėstymų kūrėjams ergonomika ar patogumas yra visiškai nepažinti dirvonai), nežiūrint į klaviatūrą, susidūriau su nepatogumais ir pirštų skausmais. Spausdinant tokiu nevykusiu išdėstymu pirštai padrikai šokinėja po klaviatūrą ir dažnai į nepatogias vietas. Vieni pirštai „tinginiauja“, kiti gi — persidirba. Toks išdėstymas neturi jokios logikos ir yra sunkiai įsimenamas. Tai suvokęs, priėjau išvados, kad turėtų būti geresnis sprendimas. Taip to geresnio sprendimo ieškojimas ir atvedė mane į [VLKK](http://www.vlkk.lt/) diskusijas (panaikintos). Kur ir užsimezgė būsimoji Ratisė:

+ [„Ergonomiška klaviatūra“ (iš web.archive.org)](https://web.archive.org/web/20071101094827/http://www.vlkk.lt/diskusijos/tema.3095.1.html){:target="_blank"}

Laimei, tuose pokalbiuose atradau Remigijų, jo naudingus patarimus bei jo sukurtą išdėstymą:

+ [„Lietuviškos klaviatūros apmatai“ (iš web.archive.org)](https://web.archive.org/web/20080315055411/http://pradmenes.net/tekstu_katalogas/remigijus/klaviatura.html){:target="_blank"}

Šis Remigijaus lietuviškas klaviatūros išdėstymas ir tapo Ratisės išeities tašku.

Pradėjęs bandyti Remigijaus išdėstymą ir jame radau dalykų, kurie man netiko, pirmiausia, norėjau išlyginti spausdinimo krūvį tenkantį pirštams pagal tų pirštų pajėgumą: pertvarkiau kairės rankos balsių skiltis. Antra, pašalinau dešinės rankos mažojo piršto dažnokus ir nepatogius raidžių derinius ```dž``` ir ```šč```.  Gavau ir dalykiškų pastabų — „dažnai reikalingi skyrybos ženklai trečiame lygyje!“ — tikrai negerai, taigi, skyrybos ženklai nukeliavo viršun. Nelietuviškos raidės iš trečiojo lygio nukeliavo į laisvus mygtukus. Gavau pagalbos skaičiuojant raidžių dažnius lietuviškame rašte. Padėka pagelbėjusiems.

Taip tobulinant Remigijaus išdėstymą ir užgimė [Lietuviška tikrinė klaviatūra](images/sena_tikrine.png){:target="_blank"} — ne „tikroji“, kaip tikėjausi, o „tikrinamoji“. Ir taip, juk tai buvo tik sumąstytas ir nupieštas išdėstymas, spausdinti aš juo nemokėjau, bei ir šiaip, apie visus tuos klaviatūrų reikalus mažai teišmaniau. Taigi, tikrai įvertinti ir išbaigti išdėstymo negalėjau. Tolimesniam išdėstymo tobulinimui reikėjo išmokti juo spausdinti ir visokeriopai išbandyti. Tai darant teko keisti kai kuriuos nevykusius sprendimus, ieškoti kitų — geresnių. Kaip žmonės sako: „gyveni ir mokais“…

Taigi, kaip paaiškėjo, raidės viršutinėje (skaičių) eilėje nėra patogus dalykas: renkant žodį, jei vienas pirštas apačion ir gretimas pačian viršun — toks žirkliojimas gretimais pirštais yra negerai (išsiskiria iš bendro spausdinimo ritmo ženkliai didesnėmis pastangomis). Taip pat ir _Č_ (bei _C_ ir _H_) vieta Tikrinėje pasirodė gan nepatogi. Dažnokai vartojamos lietuviškos kabutės pastebimai vargino kairyjį mažajį pirštą. Toliau, lavėjant mažiesiems pirštams, jau nebeatrodė labai sudėtinga jais spaudinėti kraštinius mygtukus: taip kai kurie retesni priebalsiai buvo vėl pertvarkyti (kaip paskui pastebėjau, grįžau prie kai kurių Remigijaus išdėstymo sprendimų: _G_ ir _Ž_ vietos). Atsilaisvinus vietai dešinėje viršutinės eilės pusėje, galima buvo išskirstyti pagrindinius skyrybos ženklus abiejoms rankoms, taip pagerinant bendrą spausdinimo ritmą ir krūvį rankoms. Sudėtingiausia buvo apsispręsti su trečio ir ketvirto lygio ženklų vietomis, ypač su retesniųjų. Paprastai jųjų vietos yra paremtos įvedimo patogumo sumetimais arba kokiomis nors sąsajomis su mygtuko raide ar kitu jo ženklu, ar to pat piršto kitų mygtukų ženklais. Tokių sąsajų tikslas — taip yra paprasčiau įsiminti ženklų vietą, o tai tikrai yra svarbu retesniau naudojamiems ženklams. Tenais, kur ženklo vieta nebuvo tokia svarbi, ar kaip nors kitaip sąlygota, stengtasi rištis prie kokio nors „standarto“, ar QWERTY išdėstymo, ar kaimyninių kalbų išdėstymų (taip _§_ vieta nusižiūrėta nuo skandinavų išdėstymų) ir panašiai. Galutinai ištobulinti išdėstymą ženkliai padėjo [Keyboard Layout Analyzer](http://patorjk.com/keyboard-layout-analyzer/#/main){:target="_blank"}, kuris leido parinkti geresnes skyrybos ir kitų rečiau naudojamų ženklų vietas.

<br>

__Taip tobulinant išdėstymą išsirutuliojo tokios Ratisės darymo gairės:__

 - _dažnesnės raidės ir ženklai patogesnėse vietose;_
 - _darbo krūvio paskirstymas pagal pirštų pajėgumą;_
 - _spausdinimo sklandumas, rankų ir pirštų kaitaliojimas spausdinant, sutinkant su kalbos ritmu;_
 - _kuo mažiau vieno piršto mygtukų paspaudimų iš eilės;_
 - _kuo mažiau vienos rankos pirštų paspaudimų iš eilės;_
 - _dažnesnių raidžių samplaikų rinkimo vienos rankos pirštais patogumas;_
 - _vienos rankos pirštų (ypatingai nejudresnių) nepatogių žirkliavimų vengimas (tai kai vienas pirštas žemyn ir gretimas iškart aukštyn);_
 - _vengti raidžių viršutinėje (skaičių) eilėje;_
 - _išdėstymo nepriklausomumas nuo kokio vieno klaviatūros darybos pavidalo, esant pasirinkimui — pirmenybė ergonomiškai klaviatūrai;_
 - _visų išdėstymo galimų keturių lygių išnaudojimas;_
 - _įtraukti visus spaudos ženklus reikalingus lietuvių ir anglų kalbai (kitoms kaimyninėms kalboms), programavimui, mokslui, technikai;_
 - _įtrauktinų į išdėstymą ženklų aibės parinkimas, ženklų paskirstymas ir išdėstymas pagal jų vartojimo platumą ir vartojimo sritį;_
 - _ženklų pagal vartojimo platumą paskirstymas lygiuose, pirmame lygyje dažniau ir plačiau vartojami ženklai, ketvirtame rečiau reikalingi ženklai, tęstiniuose lygiuose rečiausiai ir siauriausiai naudojami ženklai;_
 - _ženklų išdėstymo įsimenamumas, ženklų dėstymo tvarkingumas ir sąsajumas per mygtukų lygius, skiltis ir eiles (netgi kai tai galimai ar nevienareikšmiškai, šiek tiek, nežymiai, atskirais atvejais, menkina išdėstymo patogumą);_
 - _pageidautina, kad ženklai vieno mygtuko lygiuose būtų pakankamai skirtingi savo išvaizda;_
 - _kai ženklo vieta nėra apspręsta išdėstymo patogumo arba tas patogumas nėra vienareikšmis — prisilaikyti kokio nors žinomesnio kitokio išdėstymo ar kokio esamo standarto, ar ženklų tame mygtuke kokio nors vidinio ar išorinio sąsajumo;_
 - _neturėtų būti mygtuko su visuose lygiuose labai retai naudojamais ženklais;_
 - _atsižvelgti į skyrybos ženklų rinkimo patogumą;_
 - _atsižvelgti į kirčių-priegaidžių ženklų rinkimo patogumą;_
 - _atsižvelgti į programavimo kalbų teksto rinkimo patogumą;_
 - _atsižvelgti į skaičiuotuvo naudojimo ir skaitmenų rinkimo patogumą;_
 - _atsižvelgti į anglų kalbos teksto rinkimo patogumą;_
 - _atsižvelgti į klaviatūros naudojimo patogumą programinės įrangos valdymui klaviatūros raktais („greitaisiais klavišais“);_
 - _atsižvelgti į raidžių su atskirai dedamais uždėtiniais ženkleliais rinkimo patogumą;_
 - _jeigu ženklo vieta labai nežymiai veikia lietuvių kalbos teksto rinkimo patogumą ir ženkliai programavimo kalbų teksto rinkimą, teikti pirmenybę programavimo kalbų teksto rinkimui;_
 - _kuo paprastesnis tekstas, tuo lengviau jį turėtų būti rinkti._

<br>

Galų gale, tobulinimas buvo baigtas ir Ratisė įgavo savo dabartinį pavidalą:

![Lietuviškas ergonomiškas klaviatūros išdėstymas ŪĖYOQJ Ratisė](images/kb-lt-ratise-visi-zenklai.svg)

+ [Klaviatūros valdymo-keitimo mygtukų ženkliukai ir pavadinimai](klaviaturos-valdymo-mygtukai.md)
+ [Ratisės klaviatūros ženklų išdėstymo lygiai](ratises-isdestymo-lygiai.md)

<br>

Ar jums tiks toks išdėstymas, kiek jis yra geresnis — išbandykite ir spręskite patys. O iš anksto galima tik pateikti kažkiek išdėstymą vertinančių skaičių bei palyginti juos su kitų išdėstymų skaičiais.

+ Lyginant su _QWERTY Baltic-Numeric_ spausdinant _Ratise_:
   - __4,7__ karto rečiau tam pačiam pirštui teks iš eilės vėl iškart spausti mygtuką;
   - __2__ kart rečiau teks tos pačios rankos pirštams vėl iškart spausti mygtuką;
   - __1,5__ karto rečiau teks spausti keitimo mygtukus (<kbd>Shift</kbd>, <kbd>AltGr</kbd>, <kbd>Shift</kbd>+<kbd>AltGr</kbd>);
   - __1,5__ karto pirštai eis mažesnį atstumą.

+ Lyginant su _ĄŽERTY Lithuanian Standard_ spausdinant _Ratise_:
   - __3,6__ karto rečiau tam pačiam pirštui teks iš eilės vėl iškart spausti mygtuką;
   - __2__ kart rečiau teks tos pačios rankos pirštams vėl iškart spausti mygtuką;
   - __1,3__ karto rečiau teks spausti keitimo mygtukus (<kbd>Shift</kbd>, <kbd>AltGr</kbd>, <kbd>Shift</kbd>+<kbd>AltGr</kbd>);
   - __1,4__ karto pirštai eis mažesnį atstumą.

+ Lyginant su _QGRLDČ LEKP_ spausdinant _Ratise_:
   - __1,8__ karto rečiau tam pačiam pirštui teks iš eilės vėl iškart spausti mygtuką;
   - __1,9__ karto rečiau teks tos pačios rankos pirštams vėl iškart spausti mygtuką;
   - __1,3__ karto rečiau teks spausti keitimo mygtukus (<kbd>Shift</kbd>, <kbd>AltGr</kbd>, <kbd>Shift</kbd>+<kbd>AltGr</kbd>);
   - pirštai eis panašų atstumą (priklausomai nuo teksto, kai kur Ratisė mažesnį, kai kur LEKP).

<br>

__Pastaba:__ duotieji skaičiai yra imti iš „Lietuviškų pasakų iš Basanavičiaus rinkinio“ [skaidymo (Keyboard Layout Analyzer)](http://patorjk.com/keyboard-layout-analyzer/#/load/STk23sfB){:target="_blank"}, tenais pat rasite ir daugiau palyginamosios lietuviškų klaviatūros išdėstymų statistikos.


-------------------------

[Ratisės mygtukų spaudeliojimo dažnumai ir išdėstymo našumas](mygtuku-spaudeliojimo-daznumai.md)

[Lietuviškų klaviatūros išdėstymų palyginimas](https://albuck.github.io/lithuanian-keyboard-layouts/){:target="_blank"}

[Į pradžią](../README.md)
