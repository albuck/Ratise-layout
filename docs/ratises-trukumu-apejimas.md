
# RATISĖS IŠDĖSTYMO TRŪKUMAI IR JŲ APĖJIMO BŪDAI

__Lietuviška klaviatūra su Ratisės ŪĖYOQJ išdėstymu:__

![Ratisės ŪĖYOQJ išdėstymo klaviatūra su QWERTY spaudais](images/kb-lt-ratise-ueyoqj-qwerty.svg)

_Paveikslėlyje mygtukų vyduryje pilkšvi QWERTY išdėstymo spaudai._

1. __Įprastinėje Windows'ams pritaikytoje klaviatūroje tėra tik vienas trečiojo lygio įjungimo mygtukas ‘⇮ AltGr’__.
 + _Windows_ aplinkoje trečiasis lygis kaire ranka pasiekiamas spaudžiant ‘⎇ Alt + ⎈ Ctrl’ (‘⎇ Alt + ⎈ Vald’). Norint turėti atskirą trečio lygio įjungimo mygtuką kairėje pusėje, galima pasinaudoti papildomomis priemonėmis, tokiomis kaip [KeyTweak](https://keytweak.en.softonic.com/download) ar [SharpKeys](https://github.com/randyrants/sharpkeys), ir ‘⇮ AltGr’ veikimą priskirti kairiajam ‘⎇ Alt’, o šio ‘⎇ Alt’ veikimą priskirti ‘⊞ Win’ mygtukui, o ‘⊞ Win’ mygtuko veikimą priskirti dešinėje esančiam ‘≣ Menu‘ mygtukui ar panašiai.
 + _Linux_ aplinkose perpaskirti valdymo mygtukų reikšmę galima klaviatūros išdėstymo nustatymuose (skirtingose Linux darbastalio aplinkose tai gali būti daroma kiek kitaip).
 + _MacOS_ aplinkoje gali būti pravartu susikeisti __⌘__ (Command, Cmd) ir __⌥__ (Option, Opt, Alt) vietomis, kad būtų galima jungti trečią lygį nykščiais patogiau.
 + _Haiku_ aplinkoje ‘⎇ Alt’ ir ‘⇮ AltGr’ veikia kaip trečio lygio mygtukas ‘⌥ Option’ (nustatymuose keičiama).

2. __Mygtukai Z, X, C, V bei ir kiti yra kitoje vietoje, kas kartais nepatogu naudoti juos įprastiems QWERTY išdėstymui klaviatūros raktams__.
 + _Windows_ aplinkoje visi klaviatūros raktai veiks taip kaip ir QWERTY išdėstyme.
 + _MacOS_ aplinkoje klaviatūros raktai veiks kaip jie yra Ratisės išdėstyme, išskyrus lietuviškų raidžių mygtukus __Ū Ė Ų Ę Į Ą Š__, kurie veiks atitinkamai kaip __Q W Z X C V F__.
 + _Linux_ aplinkoje visi klaviatūros raktai veikia kaip jie yra išdėstyme. Linux'e taip pat (be įprastų ‘Ctrl+X’, ‘Ctrl+C’ ar ‘Ctrl+V’ naujose vietose) galima naudoti iškirpimui ‘Shift+Del’, nurašymui ‘Ctrl+Ins’ ir įrašymui ‘Shift+Ins’. Taip pat naudojant papildomą priemonę [Autokey](https://github.com/autokey/autokey/wiki/About), galima _Cut_, _Copy_ ir _Paste_ veikimą priskirti dar ir kitiems mygtukams ar jų deriniams (pvz.: _Cut_ — ‘Ctrl+ę’, _Copy_ — ‘Ctrl+į’, _Paste_ — ‘Ctrl+ą’).
 + _Haiku_ aplinkoje galima naudoti papildomą klaviatūros raktų pakaitos išdėstymą (yra pridėtas) ar kitą kokį, įsidiegus papildomą priemonę „Keymap Switcher“.
 + __Pastabos.__ Su kai kuria skaitmenine įranga šitokie raktų pakeitimai gali nesuveikti (pastebėta tokių dalykų Windows ir Linux aplinkose). Na, kraštutiniu atveju, visada yra galimybė turėti antrą išdėstymą QWERTY, ir persijungti trumpam į jį, jei kažkas ne taip suveikia su Ratise.

3. __Mygtukai X, H ir Q nėra labai patogioje vietoje, nes kairiosios rankos smiliui tenka kartu su jais iškart spaudelioti A, O__, paprastai tai pastebima tik spausdinant angliškai, kur _H_ yra dažna raidė. Čia galėtų pagelbėti ypatingas tokių raidžių derinių rinkimo būdas: jei kairiosios rankos smilius renka __H__ ar __X__, tai __O__, __A__ renka pasislinkęs dešiniau kairiosios rankos didysis pirštas. Bet tokios gudrybės reikia papildomai mokytis.

4. __Mygtukas W nėra labai patogioje vietoje.__ Todėl yra numatyta Ratisės išdėstyme galimybė jį susikeisti su brūkšnelio mygtuku (papildomu mygtuku ISO klaviatūrose): [paveikslėlis](images/lt-ratise-w.svg). Tai galima būtų padaryti papildomomis priemonėmis, leidžiančiomis sukeisti mygtukus programiškai, arba pasidaryti Ratisės išdėstymo atmainą. Tiesa, testai neparodo ypatingo šitokio keitimo privalumo (kai kuriuose tekstuose jie šiek tiek geresni, kai kuriuose — prastesni).

5. __Išdėstymas yra pritaikytas dešiniarankiams.__ Kairiarankiams patogesnis išdėstymas turėtų būti apverstas kairės—dešinės atžvilgiu (priebalsių pusė turėtų tekti pajėgesnei rankai), deja tokios klaviatūros nėra gaminamos. Visgi, išeitis labai norintiems turėti tokią klaviatūrą yra: pasidaryti, užsisakyti/nusipirkti perprogramuojamą simetrišką klaviatūrą (pvz.: Kinesis Advantage2, Ergodox ir kitos) ir perprogramuoti ją, arba pasidaryti Ratisės išdėstymo veidrodiškai apverstą atmainą.

6. __Programavimo kalbose padidėja mažųjų pirštų užimtumas.__ Taip atsitinka dėl to, kad programavimo kalbose dažniau yra naudojami antrojo lygio ‘Shift’ ir įvedimo ‘Enter’ mygtukai. Tai galima būtų išspresti įsigyjant ar pasigaminant ergonomišką programuojamą klaviatūrą, kurioje pastarieji mygtukai būtų priskiriami pajėgesniems pirštams.

7. __Saviški trūkumai__ atsiras karts nuo karto kokiam vartotojui, kad koks dažniau jam reikalingas ženklas nėra „po ranka“, taigi, čia ir sprendimas būtų saviškas: pasikeisti pačiam kokį jam nereikalingą ženklą trečiame lygyje į jam reikalingą, sakykim, kai kam, kas nerašo tarmiškai (ar senlietuviškai, ar lenkiškai), o programuoja — bus patogiau rinkti nuošimčius, jei jis vietoje ‘ł’ įsidės ‘%’ ir panašiai.


----------------------------------------------

[Ratisės mygtukų spaudeliojimo dažnumai](mygtuku-spaudeliojimo-daznumai.md)

[Į pradžią](../README.md)
