
# RATISĖS IŠDĖSTYMO TRŪKUMAI IR JŲ APĖJIMO BŪDAI

![Ratisės ŪĖYOQJ išdėstymo klaviatūra su QWERTY spaudais viduryje](images/kb-lt-ratise.svg)

1. __Įprastinėje Windows'ams pritaikytoje klaviatūroje tėra tik vienas trečiojo lygio įjungimo mygtukas__ <kbd>⇮ AltGr</kbd>.
 + _Windows_ aplinkoje trečiasis lygis kaire ranka pasiekiamas spaudžiant <kbd>⎇ Alt</kbd> + <kbd>⎈ Ctrl</kbd> (<kbd>⎇ Alt</kbd> + <kbd>⎈ Vald</kbd>), ketvirtasis lygis paiekiamas atitinkamai per <kbd>Alt</kbd>+<kbd>Ctrl</kbd>+<kbd>Shift</kbd>. Norint turėti atskirą trečio lygio įjungimo mygtuką kairėje pusėje, galima pasinaudoti papildomomis priemonėmis, tokiomis kaip [KeyTweak](https://keytweak.en.softonic.com/download) ar [SharpKeys](https://github.com/randyrants/sharpkeys), ir <kbd>⇮ AltGr</kbd> veikimą priskirti kairiajam <kbd>⎇ Alt</kbd>, o šio <kbd>⎇ Alt</kbd> veikimą priskirti <kbd>⊞ Win</kbd> mygtukui, o <kbd>⊞ Win</kbd> mygtuko veikimą priskirti dešinėje esančiam <kbd>≣ Menu</kbd> mygtukui ar panašiai.
 + _Linux_ aplinkose perpaskirti valdymo mygtukų reikšmę galima klaviatūros išdėstymo nustatymuose (paprastai numatytai <kbd>Alt</kbd>+<kbd>Ctrl</kbd> neveikia kaip <kbd>AltGr</kbd>).
 + _MacOS_ aplinkoje <kbd>⌥ Option</kbd> (_Opt, Alt_) abiejose pusėse veikia kaip trečio lygio įjungimo mygtukas, visgi gali būti patogiau jį sukeitus su <kbd>⌘</kbd> (_Command, Cmd_) vietomis (tai galima padaryti nustatymuose).
 + _Haiku_ aplinkoje <kbd>⎇ Alt</kbd> ir <kbd>⇮ AltGr</kbd> veikia kaip trečio lygio mygtukas <kbd>⌥ Option</kbd> (nustatymuose keičiama).

2. __Mygtukai <kbd>Z</kbd>, <kbd>X</kbd>, <kbd>C</kbd>, <kbd>V</kbd> bei ir kiti yra kitoje vietoje, kas kartais nepatogu naudoti juos įprastiems _QWERTY_ išdėstymui klaviatūros raktams („spartiesiems klavišams“)__.
 + _Windows_ aplinkoje visi klaviatūros raktai veiks taip kaip ir _QWERTY_ išdėstyme.
 + _MacOS_ aplinkoje klaviatūros raktai veiks kaip jie yra Ratisės išdėstyme, išskyrus lietuviškų raidžių mygtukus <kbd>Ū</kbd> <kbd>Ė</kbd> <kbd>Ų</kbd> <kbd>Ę</kbd> <kbd>Į</kbd> <kbd>Ą</kbd> <kbd>Š</kbd>, kurie veiks atitinkamai kaip <kbd>Q</kbd> <kbd>W</kbd> <kbd>Z</kbd> <kbd>X</kbd> <kbd>C</kbd> <kbd>V</kbd> <kbd>F</kbd>.
 + _Linux_ aplinkoje visi klaviatūros raktai veikia kaip jie yra išdėstyme. Linux'e taip pat (be įprastų <kbd>Ctrl</kbd>+<kbd>X</kbd>, <kbd>Ctrl</kbd>+<kbd>C</kbd> ar <kbd>Ctrl</kbd>+<kbd>V</kbd> naujose vietose) galima naudoti iškirpimui <kbd>Shift</kbd>+<kbd>Del</kbd>, nurašymui <kbd>Ctrl</kbd>+<kbd>Ins</kbd> ir įrašymui <kbd>Shift</kbd>+<kbd>Ins</kbd>. Taip pat naudojant papildomą priemonę [Autokey](https://github.com/autokey/autokey/wiki/About), galima _Cut_, _Copy_ ir _Paste_ veikimą priskirti dar ir kitiems mygtukams ar jų deriniams (pvz.: _Cut_ — <kbd>Ctrl</kbd>+<kbd>Ę</kbd>, _Copy_ — <kbd>Ctrl</kbd>+<kbd>Į</kbd>, _Paste_ — <kbd>Ctrl</kbd>+<kbd>Ą</kbd>).
 + _Haiku_ aplinkoje galima naudoti papildomą klaviatūros raktų pakaitos išdėstymą (yra pridėtas) ar kitą kokį, įsidiegus papildomą priemonę _Keymap Switcher_.
   + __Pastaba:__ su kai kuria skaitmenine įranga šitokie raktų pakeitimai gali nesuveikti (pastebėta tokių dalykų Windows ir Linux aplinkose), visgi, kai kada, tokį klaviatūros raktų nesuveikimą galima taisyti tų programų nustatymuose.

3. __Mygtukai <kbd>X</kbd>, <kbd>H</kbd> ir <kbd>Q</kbd> nėra labai patogioje vietoje, nes kairiosios rankos smiliui tenka kartu su jais iškart spaudelioti ```a```, ```o```__, paprastai tai pastebima tik spausdinant angliškai, kur _h_ yra dažna raidė. Čia galėtų pagelbėti ypatingas tokių raidžių derinių rinkimo būdas: jei kairiosios rankos smilius renka ```h``` ar ```x```, tai ```o```, ```a``` renka pasislinkęs dešiniau kairiosios rankos didysis pirštas. Bet tokios gudrybės reikia papildomai mokytis.

4. __Kai kuriose klaviatūrose trūksta brūkšnelio mygtuko.__ Nors Ratisės išdėstyme ir yra papildomas brūkšnelis kitoje vietoje, visgi, patogiau naudotis brūkšneliu pirmame mygtuko lygyje (ir pačio ženklo įvedimui, ir vaizdinės sąsajos valdymui). Čia, jau aukščiau minėtais būdais, galima brūkšnelio mygtuko veikimą priskirti Didžiųjų raidžių įjungimo mygtukui, o pastarojo — kokiam dar kitam. Kiekvienoje skaitmeninėje aplinkoje tai yra daroma kiek skirtingais būdais, taigi, reikėtų atskirai tuo pasidomėti.

5. __Išdėstymas yra pritaikytas dešiniarankiams.__ Kairiarankiams patogesnis išdėstymas turėtų būti apverstas kairės—dešinės atžvilgiu (priebalsių pusė turėtų tekti pajėgesnei rankai), deja tokios klaviatūros nėra gaminamos. Visgi, išeitis labai norintiems turėti tokią klaviatūrą yra: pasidaryti, užsisakyti/nusipirkti perprogramuojamą simetrišką klaviatūrą (pvz.: _Kinesis Advantage2, Ergodox_ ir kitos) ir perprogramuoti ją, arba pasidaryti Ratisės išdėstymo veidrodiškai apverstą atmainą.

6. __Programavimo kalbose padidėja mažųjų pirštų užimtumas.__ Taip atsitinka dėl to, kad programavimo kalbose daug dažniau yra naudojami <kbd>Shift</kbd>, <kbd>Tab</kbd> ir <kbd>Enter</kbd> mygtukai. Tai galima būtų išspręsti įsigyjant (ar pasigaminant) ergonomišką programuojamą klaviatūrą, kurioje pastarieji mygtukai būtų perpaskirti pajėgesniems pirštams.

7. __Saviški trūkumai__ atsiras karts nuo karto kokiam vartotojui, kad koks dažniau jam reikalingas ženklas nėra „po ranka“, taigi, čia ir sprendimas būtų saviškas: pasikeisti pačiam kokį jam nereikalingą ženklą trečiame lygyje į jam reikalingą, sakykim, kai kam, kas nerašo tarmiškai, senlietuviškai ar lenkiškai, o programuoja — bus patogiau rinkti nuošimčius, jei jis vietoje ```ł``` įsidės ```%```. Arba jei kam nepatiks <kbd>W</kbd> vieta viršutinėje eilėje, tas gali susikeisti pora mygtukų [Ratisės (ISO) išdėstyme](images/kb-lt-ratise-w-visi-zenklai.svg).


----------------------------------------------

[Ratisės sutapimai su kitais išdėstymais](sutapimai.md)

[Į pradžią](../README.md)
