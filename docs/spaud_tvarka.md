
# SPAUSDINIMO VISAIS PIRŠTAIS KLAVIATŪRA TVARKA

Spausdinant visais pirštais, apčiuopomis, kiekvienas pirštas be pagrindinės padėties (__ueia rtsp__) mygtukų spaudo tik tam tikrus savo skilties mygtukus, pirštas paspaudęs kokį ne pagrindinėje padėtyje esantį mygtuką, grąžinamas prie pagrindinės padėties mygtuko (jeigu jam netenka iškart vėl spausti kito jam priskirto mygtuko). Pagrindinę pirštų padėtį padeda surasti ant __a__ ir __r__ mygtukų esantys ir apčiuopiami rankų smiliais iškilūs kauburiukai. Renkant kokį spaudą esantį ne pirmame lygyje vienos rankos pirštu, keitimo mygtukus (‘Shift’, ‘AltGr’, ‘AltGr+Shift’) dera spausti kitos rankos pirštu/ais. Tarpo mygtukas taip pat paprastai spaudžiamas kitos rankos nykščiu nei prieš tai naudota įvedimui ranka, nebent yra patogiau kitaip, kai reikia spausti tuo nykščiu trečio lygio įjungimo mygtuką.

Paveikslėlyje skirtingam pirštui tenkantys spausti mygtukai žymėti skirtinga spalva (kitos spalvos skrituliukai mygtuke rodo spaudimo kitu pirštu galimybę, kai kuriose klaviatūrose taip gali būti patogiau), nykščiams skirti mygtukai žymėti viena spalva, nors aišku, kad kairysis ir dešinysis nykštys paprastai spaudys savo pusės mygtukus:

![Spausdinimo tvarka](images/ratise_spaudotvarka.svg)

Mygtukų paspaudimo pirštais būdas yra toks pat kaip ir grojant fortepijonu: pirštai kiek sulenkiami ir spusteli mygtuką iš viršaus statmenai į jį. Spausdinant, ranka per riešą laikoma tiesiai.

Pradedant mokytis spausdinimo visais pirštais, reikėtų prieš akis turėti Ratisės klaviatūros ženklų išdėstymo paveikslėlį (ant ekrano ar atsispausdintą):

  - [105 mygtukų klaviatūra, europietiškas ISO (pagrindiniai ženklai)](images/ratise_spausdai.png);
  - [105 mygtukų klaviatūra, europietiškas ISO](images/ratise_105.png);
  - [104 mygtukų klaviatūra, amerikietiškas ANSI](images/ratise_104_1.png);
  - [104 mygtukų klaviatūra (ISO be 105-to mygtuko)](images/ratise_104_3.png);
  - [104 mygtukų klaviatūra (su apverstu dideliu ‘L’ pavidalo ‘Enter’)](images/ratise_104_2.png);
  - [Kinesis, ErgoDox klaviatūra (europietiška)](images/ratise_kinesis.png).


Gerai apžiūrėti, apčiupinėti pačią klaviatūrą. Pasidėti klaviatūrą taip, kad būtų patogu. Apčiuopomis pajusti mygtukus, paspaudinėti juos, smiliais rasti esančius ant __A__ ir __R__ mygtukų kauburiukus, žodžiu, pažinti pačią klaviatūrą, „susidraugauti“ su ja.

Mokytis rinkti įrašus pradedama nuo žodelių sudarytų iš pirštų pagrindinės padėties raidžių (ueia rtsp), toliau pereinant prie sunkiau pasiekiamų. [Dažniausias lietuviškas žodis yra „ir“](dazn_zod.txt), nuo jo galima ir pradėti. Kartojant judesius mankštinamas kiekvienas pirštas iki susidaro įgūdis, kai pirštas „žino“, kur yra koks jam priskirtas spausti ženklas. Iš pradžių mintyse kiekvienas pirštas yra „prižiūrimas“ ir vedamas prie reikiamo mygtuko. Jeigu kokį raidžių derinį yra sunkiau surinkti, žodį su tokiu deriniu reikėtų pakartotinai įvedinėti keletą šimtų kartų, pavargus pirštams daryti pertrauką ir tęsti įvedimą. Po spausdinimo įgūdžio susidarymo ir pirštų išlavėjimo, pirštai spausdina veik savaime ir be didelių pastangų.


-------------------------
+ [Toliau](testies_mygtukai.md)
+ [Į pradžią](../README.md)
